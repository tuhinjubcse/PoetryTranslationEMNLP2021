ia-mă cu tine în locurile tale
acolo unde nu s-au inventat plăcerea şi extazul
leagă-mi inima cu un furtun de cauciuc
leagă-mi inima şi las-o să se umfle
traversăm câmpuri golite de lumină
un peisaj sterp în care nu mai pot
să mă ascund
legată la ochi
refac drumul paşilor tăi de peste zi
fragilitatea ta dureroasă
--------------------------------------------------------------------------------
viaţa mea e un câmp nesfârşit de zăpadă.
în faţa ferestrei, îţi spun că zăpada şterge totul,
toate urmele.
am spart oglinda care mă arăta întreagă,
nu mă suport.
nu mă întreba de ce mâna stângă izbeşte obiecte,
nu mă suport.
viaţa mea e un câmp nesfârşit de zăpadă.
să faci dragoste ca şi cum ai fi închis într-o fecioară de fier.
să râzi până la epuizare.
înlocuieşte un cap retezat cu altul
şi braţele tale mă cuprind violent şi mă aşază printre obiecte.
soarele ca o incizie pe cerul de iarnă.
să forţezi limitele controlului, să ştii doza exactă,
tot ce trebuie să faci e să nu adormi.
sunt un câmp nesfârşit de zăpadă murdară.
şterg totul.
toate urmele.
--------------------------------------------------------------------------------
ziua din care nu vreau să mă ridic
ca dintr-un coşciug de gheaţă
o să mor cu inima uscată şi bătrână
ca a tuturor oamenilor
citesc despre puritate
ea e singura care poate lua orice formă
şi tot ea o poate distruge
la fel cum creierul meu
distruge apatic
orice comandă spre mâna
pregătită
să mângâie
--------------------------------------------------------------------------------
ura mă invadează încet
ca o cameră plină cu apă
cu lentoarea unui inchizitor
soarele de octombrie taie fâşii din mine
îmi întind singură capcane
satisfacţia pielii bine cusute
am aşteptat răbdătoare
ca dezastrul să se întâmple
şi s-a întâmplat
sunt un corb cu ochii scoşi
ciugulesc din mine fără milă
--------------------------------------------------------------------------------
am pus apă pe plită
nu aveam ce să pun în ea
eram singur în casa toată
apa încet se evapora
monedele de cinci ieşiseră din circulaţie
şi ce simpatice mai erau
apa fierbea mai departe
afară stropi de ploaie cădeau
am vrut să mă scol şi să plec
afară întuneric cădea
stăteam pe trepiede scunde
alături apa se evapora
m-am întins să dorm deja se făcuse noapte
apa fierbea lent şi neauzit mai departe
--------------------------------------------------------------------------------
Din toate câte nu se spun şi poate
chiar lucrurile de nu se întâmplă niciodată sunt structuri care scot oraşe întregi din guri
Bucurii limpezi Ridicate pe neaşteptate din ani lungi
de şoapte pe care nu ai apucat să le-nţelegi dar exact când nu te uiţi apar: Coloane de respiraţii şi toane pasiuni clare
peste care ai trece rece dar fiecare întrebare se găseşte fix în corpul tău Întins peste toate de la început
până cândva foarte departe chiar dacă nu ai putut să îţi amineşti încă: Dintr-un capăt la celălalt
al istoriei totul crede sincer într-un singur corp cu părţile lui unele imaginate, altele Prinse în mijlocul fiecărei mişcări
şi chiar împinse în margini în intensitatea diurnă, apropieri ca nişte unghii, ca părul crescute doar Ca să te apere
de zgomotul tău, de căldura fiecărui organ din care aprinzi flama calmă a fascinaţiei Lucruri care sunt numai cuvinte
doar când sunt zise există te bucuri, altfel rămân pentru totdeauna
linişte foşnitoare Şi atingerea de fiecare dată când toate astea
sunt spuse undeva se mai află încă din nou persoana cea mai frumoasă şi De atâtea ori, ca şi poemul, ca şi
oraşul, persoana asta eşti tu
respiraţia completă
--------------------------------------------------------------------------------
nu vreau să mă gândesc la oameni
iubirea lor e un fluture negru
cu aripile întinse
care se aşază pe fruntea unui gimnast paralizat
stă zile întregi acolo
îl priveşte în ochi cu tandreţe
îşi înfige trompa în ţesuturile cele mai moi
se amuză ca un copil
îşi înfige trompa şi râde
îşi înfige trompa şi râde
în soarele năucitor.
--------------------------------------------------------------------------------
la noapte voi dansa şapte ore
pentru viaţa şi moartea mea cu hăţuri de catifea
apoi pentru dragostea cu inele şi belele
apoi pentru cuţitele tocite din măruntaiele îndoite
apoi pentru spaimele trimise la naiba ştie cu viclenie
apoi pentru dumnezeu sprijinit de-un zid ca un travestit
apoi pentru diavolul care face focuri mici în odaia de granit
iar la sfârşit voi dansa pentru sângele răsturnat
în troaca subpământeană a unui obiect zburător neidentificat
(puterea mea de distrugere şi de iubire e mare).