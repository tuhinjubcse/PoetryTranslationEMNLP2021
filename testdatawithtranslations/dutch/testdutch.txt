Het is altijd ergens, maar wie het bij toeval ontdekt
in een naamloze straat, stuit meestal op een
dichte deur waarachter stilte heerst
Of lijkt te heersen. De meesten lopen door
terug naar het vertrouwde stratenplan
en vergeten zijn bestaan.
Is het museum vloeibaar, opvouwbaar
bestaat het uit prisma’s, electrische velden
of valt het soms samen met wie eraan denkt?
Meestal is het verlaten, de wanden
en uitstalkasten leeg op de jaartallen na
die elkaar hun juistheid betwisten
Of het vult zich met mist, met daarin
een aarzelende stem die beweert zich
niets meer te herinneren, vrijwel niets.
Maar één gezicht, één geluid, één lichtval
kan plotseling de toegang verschaffen tot de
expositie waar alles bewaard blijkt te zijn.
--------------------------------------------------------------------------------
Voorbij de derde bank houd ik mij drijvend,
flauw watertrappend en niet moe.
Er loopt een deining, hoog en sloom,
waarop wat vogels stijgen en verdwijnen.
Weer boven zie ik uit een golftop om.
Er ligt geen strand. Er schemert kust
met hier en daar een licht. Ik daal.
De schouderophaal van mijn zee duurt lang,
de onverschilligheid is traag
als zomer. Vraag, de stilte, wedervraag.
Ik kom in dat gesprek niet voor,
ga er aan onderdoor en voel de trek,
deksel, plank, lamp in schuimend dal,
van iets geweest, voor iets genomen.
Ver van mijn kleren aan het land gekomen.
Ik trek ze aan. Narillend van te veel heelal.
--------------------------------------------------------------------------------
De avond nadert; ik leg mij af.
In de verduurzamende wijn wordt troost gezocht
en veel gevonden. Droesemgelijk
daal ik af naar de bodem van het glas,
waar ik onrustig slaap.
Ongewenst bezinksel is mijn deel.
De vensters, zachte gaten;
de val, die nagenoeg de sprong gelijk is; en de dorst,
de onlesbare, die ons tart en geruststelt, die blijft.
--------------------------------------------------------------------------------
Met steeds speelser gemak
sla ik de aanvallen af
op mijn zwaarbevochten onverschilligheid.
De hemelen druipen af, met pracht en al,
de bomen laten moedeloos hangen hun fonkelend loof.
Geen oog, geen oor. Een brede glimlach.
Je brengt wijn en jezelf: mijn laatste zwakheden.
Ik zal mij verzadigen tot herhaling ongewenst wordt,
en het vuil nog eenmaal van mijn harde handen spoelen.
--------------------------------------------------------------------------------
Het was laat in de avond
regen in lamplicht gevangen
sloeg neer op de kasseien
van de Mechelse Steenweg
je had een offwhite jurkje aan
ik schatte je op vijftien
je liep langs de straat
waar ook ik over ging
auto’s passeerden remden af
reden weer verder
je vroeg de weg naar De Muze
het café waar Ferre optrad
Grignard de zanger van jou lied
stem die je gevonden had
waarheen je nu op weg was
“Volg de tramrails maar”
en ik liet je gaan
Antwerps meisje
dat ik in mijn hart draag
wat heb ik toch gedaan
met mijn leven
--------------------------------------------------------------------------------
Vandaag zou ik je een brief schrijven
een brief waarin ik iets wilde begrijpen
maar ik deed dat niet, het ging te langzaam
ik schreef en ik keek naar mijn hand
hoe die hand langzaam woorden tekende
er ontstond in dat handschrift iets als
een huis – ik wilde weten waarin we woonden
om dat te begrijpen zou ik een brief schrijven
maar ik zag alleen de voorzichtige woorden
die ik tekende voor ik ze begreep
--------------------------------------------------------------------------------
Ik droomde in de steden bij avond
in Parijs liep ik lang over boulevards
zocht francs op het asfalt
de bistro’s wenkten
met zwarte koffie en hardgekookte eieren
ik kon er op basketbalschoenen
de morgen afwachten
schrijvend luisterend en drinkend
de eerste vegen rose de eerste arbeiders
op vroege fietsen de eerste métro
met gele mensengezichten en nog vochtig nekhaar
de eerste krant en het eerste licht
ik droomde ik kon spreken in Parijs
--------------------------------------------------------------------------------
e hebt iets uitgeleend, je wilt het terug,
een boek of zijn het bamzaaistokjes, je
krijgt ze niet en je denkt: ik laat het zo. 
Een verrekijker of is het een draagbare
radio. Wat geeft het. Er is een evenwicht
ontstaan tussen het uitgeleende en het
niet meer in huis hebben. De lener verhuist
naar Buenos Aires, neemt de radio mee,
luistert naar plaatselijke stations, of
anders kijkt hij wel door de verrekijker 
naar de bergen die nu bereikbaar lijken
en stel dat je het boek wel terug
--------------------------------------------------------------------------------
Door het dempen van de telefoon klonk je stem
nog zachter dan je zelf graag bent,
nadoet, pretendeert te zijn.
Ach, maanden lang, zei jij, die blinde twijfel
je te bellen. Jij was er evenmin als ik
die nacht geheel toevallig bij.
Stilte. Ik schat de woedende verbetenheid
waarmee je mijn lichaam terug vindt
en het daar heen draagt, toe sleept.
Als het moet, zei jij, bel ik je morgen weer.
Jij schermt wat met een leegte die zich
eenvoudig laat ontwrichten.
Leg me naast je neer. Soms droom ik
nog kinderen van je, spelenderwijs.
Mooie, betraande gezichten.
--------------------------------------------------------------------------------
Wie haren onze aigen veurroad woorden
en wizzen van elk woord
woar t veur was,
wie zetten ze stief tegen mekoar;
tussen de woorden
haren je niks te vertellen,
doar heerste onverbiddelk
de zundagsrust.
Soavends gingen de gerdienen van
veur de oorlog dicht.
--------------------------------------------------------------------------------
Ik denk aan God
in een afgeprijsde, lichtblauwe zomerjurk
andere woorden dragen andere jurken:
onnadenkendheid, schroom, moedwil
twee broers komen elkaar tegen,
slaan elkaar dood,
zij hebben daar niet om gevraagd
en helemaal niet om mij
die hen lukraak heeft verzonnen 
ik slaap tot het uiterste gespannen,
elke vezel van mij slaapt
en wanverstand komt voorbij,
een woord dat ik niet ken,
dat kaal is, met de vijand heeft geheuld
er wordt kwaadgesproken.
--------------------------------------------------------------------------------
Achter de waterval, over ruisende velden gaand,
gehurkt boven flesjesmos, springend van klippen
bij springtij; je zag ze vroeger overal,
in ieder gedicht pittoreske passanten die oreerden,
converseerden, desnoods schreeuwden. Lichter dagen
doorwandelde het ondermaanse toen er poëzie
rooskleurig aan de takken hing, vrij
als een ontluiken dat nu werkelijk ging worden
in wederkerigheid van woorden –
nog altijd wachten schanddaad en vertwijfeling
ons zwijgend op achter de bomen.
