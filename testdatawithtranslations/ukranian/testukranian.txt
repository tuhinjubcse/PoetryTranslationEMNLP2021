в одному покинутому місті у горах
я бачив повітряні ріки
вони протікаючи між хмарами
і вершинами
несли повітряне каміння і повітряних риб
повітряні водорості і повітряних
потопельників
одного дня я вилізу на дах
найвищого хмарочоса
і на повітряному плоті відчалю туди
де закінчується материк
і починається повітряне море
де є острів —
ви не знатимете про нього нічого
--------------------------------------------------------------------------------
Пора валізу скласти і піти.
Хтозна, що брати – так, аби нести
було неважко; та однак знайти
одразу все, що потребуєш ти.
Зо дві-три щітки, мило і рушник.
Білизну чисту, щоб у певну мить,
коли коханець прийме або ж Бог,
в білизні чистій бути для обох.
В забутім закутку троянда в бур’яні
у райській пущі стрінеться мені.
Як образ Блейка, містика тонка, –
троянда, котра любить черв’яка.
Йому віддавши лоно чарівне,
вона тремтить і уника мене,
і вся поезія – лиш сором і нудьга,
нещасна квітка, люба, дорога...
--------------------------------------------------------------------------------
посеред чорної ночі на синьому озері
 жовтий трамвай зупиняється і везе мене
 немає значення куди –
я триматимуся за поручень
 аби не впасти у цьому світі
 як порожня пляшка
у промзону
 повз будівлі які не бачу але знаю
 повз тополі вирубані ще в минулому столітті
 повз людей які сплять
 повз трьох куниць
 які шурхотять то там то там
і все це вже було моїм
 усе це вже було моїм!
тільки ці пальці не були моїми
 тільки ці білі п’ять
--------------------------------------------------------------------------------
За сонцем хмаронька пливе,
Червоні поли розстилає
І сонце спатоньки зове
У синє море: покриває
Рожевою пеленою,
Мов мати дитину.
Очам любо. Годиночку,
Малую годину
Ніби серце одпочине,
З Богом заговорить...
А туман, неначе ворог,
Закриває море
І хмароньку рожевую,
І тьму за собою
Розстилає туман сивий,
І тьмою німою
Оповиє тобі душу,
Й не знаєш, де дітись,
І ждеш його, того світу,
Мов матері діти.
--------------------------------------------------------------------------------
І небо невмите, і заспані хвилі;
І понад берегом геть-геть,
Неначе п’яний, очерет
Без вітру гнеться. Боже милий!
Чи довго буде ще мені
В оцій незамкнутій тюрмі,
Понад оцим нікчемним морем
Нудити світом? Не говорить,
Мовчить і гнеться, мов жива,
В степу пожовклая трава;
Не хоче правдоньки сказать,
А більше ні в кого спитать.
--------------------------------------------------------------------------------
Чи ми ще зійдемося знову
Чи вже навіки розійшлись?
І слово правди і любові
В степи і дебрі рознесли!
Нехай і так. Не наша мати,
А довелося поважати.
То воля господа. Годіть!
Смирітеся, молітесь богу
І згадуйте один другого.
Свою Україну любіть,
Любіть її… Бо время люте,
В остатню тяжкую минуту
За неї господа моліть.
--------------------------------------------------------------------------------
Чого мені тяжко, чого мені нудно,
Чого серце плаче, ридає, кричить,
Мов дитя голодне? Серце моє трудне,
Чого ти бажаєш, що в тебе болить?
Чи пити, чи їсти, чи спатоньки хочеш?
Засни, моє серце, навіки засни,
Невкрите, розбите — а люд навісний
Нехай скаженіє... Закрий, серце, очі.