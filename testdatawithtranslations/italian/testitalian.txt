questa piccola isola forata sott’acqua dai sommergibili americani,
dove mio bisnonno piantò viti e agrumi
costruì stalle e portò dieci vacche dal Continente.
I loro zoccoli tremanti sulla barca, il vento sui dorsi
colpiti fino allora solo dalle piogge del nord.
Sono ancora lì, le corna miste a sabbia
gli scheletri profondi, stretti agli scogli
senza più paura, senza più distinzione tra i pascoli e il mare.
--------------------------------------------------------------------------------
Perché il male si scomponga come il criceto sepolto in una scatola di scarpe nella terra dell’orto.
Perché arrivi a me stanotte lo spavento destinato ad altri.
La vedo, questa donna che per ore ha fissato il televisore acceso
e ora grida contro un altro corpo in penombra
immobile sulla poltrona senza colore.
Accetta questo silenzio: la parola stretta nel buio della gola come una bestia irrigidita, come il
cinghiale imbalsamato che nei temporali di ottobre scintillava in cantina. Livido e intrecciato di
paglia, il cuore secco, senza fumo, eppure contro il fulmine che inchiodava la porta, ogni volta
nel punto esatto in cui era iniziata la morte: l’inutile indietreggiare, il corpo ardente, il  calcio
del cacciatore sul suo fianco.
Chiudi gli occhi. Pensa: lepre, e volpe e lupo chiama le bestie che cacciate corrono sulla terra
rasa e sono nella fionda del morire o dell’addormentarsi sfinite nella tana dove solo chi è
inseguito conosce davvero la notte davvero il respiro.
--------------------------------------------------------------------------------
La parola, per me,
veniva da distante.
Un a priori, quasi,
l’avvertivo. Un eccitante.
In un processo in
qualche modo inverso.
Nel darle per riscontro
una realtà che invece,
più toccata e presa, più
sfuggiva inconsistente
ai cinque sensi.
Con l’effetto di essere
lanciata contro un corpo
pronunciato e, nel
suo dirlo, di colpo
riafferrato.
--------------------------------------------------------------------------------
Quante volte
sono partito
appena giorno o
nel cuore della notte
e, molte, controvoglia
nel dispetto finito
con la testa
sulla soglia del ritorno.
Se si potessero sommare
una all'altra
tutte le rotte
e aggiungere le mete
foglia su foglia
quale catena lunga di deriva,
che mostruoso disegno
della distanza
si comporrerebbe nel totale
sulle carte . . .
sarebbe la riprova
di una condanna
senza mai riposo,
si vedrebbe
che non si avanza
di una spanna,
che più si va
e meno si trova,
che non si arriva
da nessuna parte.
--------------------------------------------------------------------------------
Tonda, gelida dei suoi oceani, trasparente
come una cellula sotto il microscopio
eppure orizzontale con monti posati saldamente sopra i prati
con la lingua dei fiumi e il mare steso.
Solo a volte sospetto la vertigine:
ruotiamo più veloci. Dormendo grido “cado”
e là sento lo spazio, il nero, le stelle sulla nuca
lo spavento che vomita se stesso in mille sfere.
--------------------------------------------------------------------------------
“Oh quello è l’inferno”, dici e ti addormenti.
Medito sull’inferno allora. Basta che muova il peso della tenda
facendo scorrere gli anelli lungo il vetro. Vedo con esattezza:
un filo di formiche, la loro marcia, la grande notte stellata.
Provo a prendere l’inferno per un lembo 
(un po’ di nero, il vuoto, lo spavento)
per farlo vorticare nel cortile perché l’abete ruoti fino al cielo
per essere l’insetto che sono sempre stata:
che nasce e si dimentica nell’aria.
--------------------------------------------------------------------------------
Non chiamarlo, viene
nella sua forza semilucente,
è già una parte del tuo sorriso
viene come il profumo dei boschi,
un niente, il muso improvviso
della lepre, è già una piega
nelle tue mani, siede
sul trono che diventi.
È un aumento
che ha dismisura di nubi,
fa paura come l'inizio del vento
che piega i rami ma ravviva i colori.
Mio amore bello e pieno di tormento,
la sua impronta è già nella nostra
figura. La felicità
è l'attesa, è il tempo.
--------------------------------------------------------------------------------
La tovaglia quadrettata nella luce bianca.
E nella sera.
Basterebbe vedere
che è sera,
vederla a tutti i tavoli
del condominio
mezzo ingombri dalla cena
o spogli con su il telecomando
riflessi nel video spento.
Basterebbe ai pugni chiusi senza bicchiere
per aprirsi -
di scatto
si rovescerebbero a mendicare
battendo sul tavolo
e sull'osso piatto della solitudine.
Si vedrebbero molti uomini,
molti uomini dalla fronte bassa, dalla grossa lingua,
muti ai video, alla luce bianca,dentro la sera.
Il suo muso di capretta la primavera
metterebbe a brucare in quelle mani, confidente.
--------------------------------------------------------------------------------
Ti ho vista in sogno
che mi correvi incontro
sorpresa e soddisfatta
di avermi ritrovato,
felice anch'io
sia pur sentendo
che mi sapevi
persuaso dell'inganno
e che il trasporto
era soprattutto il mio.
E nel cristallo
della mia visione
per via di naso
è stato, intanto,
che ti ho baciato contro un muro giallo
tenendo tra le braccia il tuo profumo.
Svegliatomi in affanno
mi ha preso il desiderio e mi è bruciato dentro tutto il giorno,
ma non volevo spegnerlo beato, restando a cuocermi nel forno.
--------------------------------------------------------------------------------
Central Park, fine autunno, alberi
di seta elettrica e color sangue
nel freddo azzurro del cielo che salgono
si aprono
poi piano che si spengono,
ombra
che sta venendo, aria
che si oscura.
E inizia a splendere la corona  
ghiacciata dei grattacieli
sulla folla più cupa nelle strade.
Io chiedo a Oonagh: perché tieni i capelli così,
grigi a trent’anni.
Ma lei ballando muove la cenere della testa
e gli occhi celesti impensabili
fa un cerchio magico  
a Manhattan, fa di sé un incendio
e apre braccia, remi, ali
nell’oceano delle voci della sera.
Senti che grida di barche invisibili.
Nella baia nera.
--------------------------------------------------------------------------------
Di tutte quelle specie che esistenti
immaginavano tracciati mille
filamenti di milioni di tinte
che portavano da un luogo a un altro,
da un paradiso a un continente, un monte,
da milioni di generazioni ad atti
di generazione, a più simbiosi,
a transizioni, ad oscillante un vetro
di parete che cangiante da distesa
a distesa rumoreggiano insettivora
melagranata luce che li dice,
nel brusio con cui annunciano il di loro panico
così lo scroscio di quell’acqua e il suo finire che presto
non più coincideranno come questo
non essere membro, io non sono.
--------------------------------------------------------------------------------
--------------------------------------------------------------------------------
--------------------------------------------------------------------------------
Ho attraversato tutta la città.
Poi ho salita un'erta,
popolosa in principio, in là deserta,
chiusa da un muricciolo:
un cantuccio in cui solo
siedo; e mi pare che dove esso termina
termini la città.
Trieste ha una scontrosa
grazia. Se piace,                                              
è come un ragazzaccio aspro e vorace,
con gli occhi azzurri e mani troppo grandi
per regalare un fiore;
come un amore
con gelosia.
Da quest'erta ogni chiesa, ogni sua via
scopro, se mena all'ingombrata spiaggia,
o alla collina cui, sulla sassosa
cima, una casa, l'ultima, s'aggrappa.
Intorno
circola ad ogni cosa
un'aria strana, un'aria tormentosa,
l'aria natia.
La mia città che in ogni parte è viva,
ha il cantuccio a me fatto, alla mia vita
pensosa e schiva.
--------------------------------------------------------------------------------
In quel momento ch'ero già felice
(Dio mi perdoni la parola grande e tremenda) chi quasi al pianto spinse mia breve gioia? 
Voi direte: "Certa
bella creatura che di là passava,
e ti sorrise". Un palloncino invece,
un turchino vagante palloncino
nell'azzurro dell'aria, ed il nativo
cielo non mai come nel chiaro e freddo
mezzogiorno d'inverno risplendente.
Cielo con qualche nuvoletta bianca,
e i vetri delle case al sol fiammanti,
e il fumo tenue d'uno due camini,
e su tutte le cose, le divine
cose, quel globo dalla mano incauta d'un fanciullo sfuggito
(egli piangeva certo in mezzo alla folla il suo dolore, il suo grande dolore)
tra il Palazzo
della Borsa e il Caffé dove seduto
oltre i vetri ammiravo io con lucenti
occhi or salire or scendere il suo bene.
--------------------------------------------------------------------------------
Nella mia giovanezza ho navigato
lungo le coste dalmate. 
Isolotti a fior d’onda emergevano, ove raro
un uccello sostava intento a prede,
coperti d’alghe, scivolosi, al sole
belli come smeraldi. 
Quando l’alta marea e la notte li annullava,
vele sottovento sbandavano più al largo,
per sfuggirne l’insidia.
Oggi il mio regno è quella terra di nessuno. 
Il porto accende ad altri i suoi lumi,
me al largo
sospinge ancora il non domato spirito,
e della vita il doloroso amore
--------------------------------------------------------------------------------
Sai un'ora del giorno che più bella sia della sera?
tanto più bella e meno amata? 
È quella che di poco i suoi sacri ozi precede;
l'ora che intensa è l'opera,
e si vede la gente mareggiare nelle strade;
sulle mole quadrate delle case
una luna sfumata, una che appena
discerni nell'aria serena.
È l'ora che lasciavi la campagna
per goderti la tua cara città,
dal golfo luminoso alla montagna
varia d'aspetti in sua bella unità;
l'ora che la mia vita in piena va
come un fiume al suo mare;
e il mio pensiero, il lesto camminare
della folla, gli artieri in cima all'alta
scala, il fanciullo che correndo salta
sul carro fragoroso, tutto appare
fermo nell'atto, tutto questo andare
ha una parvenza d'immobilità.
È l'ora grande, l'ora che accompagna
meglio la nostra vendemmiante età.
--------------------------------------------------------------------------------
Ebbri canti si levano e bestemmie
nell’osteria suburbana. qui pure
– penso – è Mediterraneo. E il mio pensiero
all’azzurro s’inebbria di quel nome.
Materna calma imprendibile è Roma.
S’innamora la Grecia alle sue sponde
come un’adolescenza.
oscura il mondo e lo rinnova la Giudea.
Non altro a me vecchio sorride sotto il sole.
Antico mare perduto…Pur vuole.
la Musa che da te nacque, ch’io dica
di te, col buio alle porte, parole.
--------------------------------------------------------------------------------
Coi tuoi piccoli occhi bestiali
Mi guardi e taci e aspetti e poi ti stringi
E mi riguardi e taci. La tua carne
Goffa e pesante dorme intorpidita
Nei sogni primordiali. Prostituta....
Chi ti chiamò alla vita? D’onde vieni?
Dagli acri porti tirreni,
Dalle fiere cantanti di Toscana
O nelle sabbie ardenti voltolata Fu la tua madre sotto gli scirocchi?
L’immensità t’impresse lo stupore
Nella faccia ferina di sfinge
L’alito brulicante della vita
Tragicamente come a lionessa Ti disquassa la tua criniera nera
E tu guardi il sacrilego angelo biondo
Che non t’ama e non ami e che soffre
Di te e che stanco ti bacia.
--------------------------------------------------------------------------------
Lontani uccelli aperti nella sera
tremano sul fiume. E la pioggia insiste
e il sibilo dei pioppi illuminati
dal vento. Come ogni cosa remota
ritorni nella mente. Il verde lieve
della tua veste è qui fra le piante
arse dai fulmini dove s’innalza
la dolce collina d’Ardenno e s’ode
il nibbio sui ventagli di saggina.
Forse in quel volo a spirali serrate
s’affidava il mio deluso ritorno,
l’asprezza, la vinta pietà cristiana,
e questa pena nuda di dolore.
Hai un fiore di corallo sui capelli.
Ma il tuo viso è un’ombra che non muta;
(così fa morte). Dalle scure case
del tuo borgo ascolto l’Adda e la pioggia,
o forse un fremere di passi umani,
fra le tenere canne delle rive.
--------------------------------------------------------------------------------
E se di me gioia ti vince,
è nodo d'ombre.
Non altro ora consola
che il silenzio:
e non ci sazia volto mutevole d'aria e di colli,
giri la luce i suoi cieli cavi
a limite di buio.
Mobile d'astri e di quiete
ci getta notte nel veloce inganno:
pietre che l'acqua spolpa ad ogni foce.
Bambini dormono ancora nel tuo sonno;
io pure udivo un urlo talvolta
rompere e farsi carne;
e battere di mani ed una voce
dolcezze spalancarmi ignote.
--------------------------------------------------------------------------------